 MBOMBELA – Jy weet jy is in die moeilkheid wanneer die liefde van jou lewe jou keer om jou dogtertjie, wat spesiale uitdagings het, te troos voor slaaptyd. “Ek mag nooit meer as vyf minute van my tyd vir myself of my kinders gegee het nie,” vertel Tanja* van haar verhouding van bietjie meer as twee jaar. Die probleem was dat sy verlief geraak het op ‘n narsisis. Tanja sukkel steed om dit te verwerk. Sy is wel seker van ‘n paar dinge. Vir Johan* dien alle mense ‘n doel. By haar wou hy net ‘n baba hê. En haar beheer. Jy kan nie met hom praat nie, wat nog te sê redeneer. Alles gaan oor hoe hy vir die buitewêreld lyk. “Ek het aanvanklik nie geweet wat narsisisme is nie,” sê Tanja. “Maar dit is presies Johan. Alles gaan oor wen.” Hy sou negatiewe emosies uitlok deur wreed te wees, en dan maak of sy mal is, of oorreageer, om so te voel. “Dit laat jou aan jouself twyfel.” Dinge het wel aanvanklik goed gegaan. Tanja was na haar egskeiding gelukkig saam met haar kinders met ‘n goed-betalende werk waaroor sy dol was. Sy was nie op soek na iets nie, maar het dadelik met Johan gekliek. Lees ook: Vrou vertel van 16 jaar se mishandeling Sy het vir die eerste keer verlief geraak. In heroënskouing het alles oor hom gegaan – hy het homself aan haar kinders voorgestel, sonder haar toestemming, binne ‘n week. “Ek het altyd gesê ek gaan hulle nie aan iemand voorstel tot dit ernstig is nie – hy moes dit gerespekteer het.” Johan het afsydig geraak die oomblik toe hulle baba gebore is. Tanja het hom nooit vertrou nie – hy het altyd met ander vroue op sosiale media gepraat, veral wanneer hy gekuier het, en dit was gereeld. “Hoekom het geen vorige verhouding van hom ooit gewerk nie?” vra sy nou. Johan het Tanja en haar kinders in sy huis laat intrek, haar maak ophou werk en haar kar verkoop (“sy seun mag nie in haar kar ry nie, dis te gevaarlik”). Hy het aangedring dat hy vir hulle sal sorg, maar haar heeltyd verwyt dat sy nie werk nie. Dan het hy weer geweier om haar na ‘n werksonderhoud te neem of sy kar vir haar te leen. Die “logika” gaan in ‘n sirkel: sy kan nie die kar gebruik nie want hy betaal die petrol. Sy kan nie petrol met haar eie geld ingooi nie want hy kry Absa-punte. Haar vervoer werk toe sou hom kwansuis meer uit die sak jaag op die kar se slytasie as wat haar inkomste sou wees. “Elke aand! Dit maak ‘n mens mal.” Erger nog, is hoe dit jou isoleer. Niemand glo jou nie – hy “sorg” en “jy lyk soos ‘n baie, baie slegte mens”. Hy was die voorbeeldigste stiefpa wat altyd haar seun se rugbywedstryde bygewoon het. Maar agter geslote deure het hy haar kinders meedoënloos afgekraak. “Hy het onnodig baklei.”  Soos oor ‘n bord kos. Simpel goed het maklik in ‘n herrie ontaard. Dit het beter gegaan terwyl sy antidepressante geneem het – want sy het vir ses maande basies geslaap. Sien ook: Ma vlug na 12 jaar van psigopatiese eggenoot “Ek was nooit onredelik nie. Ek het hom aangevat as dinge nie reg was nie. Ek het opgestaan vir my kinders. Maar selfs wanneer jy reg is, is jy verkeerd.” Stelselmatig het sy begin besef daar is niks fout met haar nie. “Ek het oor en oor probeer en my kant gebring, maar niks het gehelp nie.” Hulle het na haar familieplaas teruggetrek. Vir haar seuntjie was dit besonder moeilik. “Hy het aangebied om hom ‘Pappa’ te noem as dit sou help. Maar hoe meer hy gegee het, hoe meer is hy verwerp,” vertel sy deur die trane. “Ek – en my kinders – het soveel van onsself verloor net om hom te akkommodeer. Hy dink hy het steeds mag oor my, maar hy het nie. “Ek is trots dat ek uitgestap het – want jy kan nie uit so ‘n verhouding kom nie. Ek is ook bly ek praat daaroor. Daar is soveel vroue wat ek ken wat so gebreek is, hulle kan nie uit hulle situsasies kom nie. Hoekom moet ek stilbly?” *Skuilnaam • Sestien dae van aktivisme teen die mishandeling van vroue en kinders loop Sondag op ‘n einde. Laevelder wil egter steeds jou storie vertel. Kontak editorial@lowvelder.co.za. Jou identiteit sal beskerm word.