MBOMBELA – Al wat Innibos vir Kersfees wil hê, is hul derde kykNET Fiësta-toekenning in ‘n ry. Bemarkingsbestuurder Sandra Jacobs sê dit sal hulle verheug om hierdie besonderse prestasie te kan behaal.  Al wat die publiek hoef te doen om te verseker dat die dorp se gunstelingfees weer die kroon dra as die land se gewildste, is om een, of meer kere vir hulle te stem.  Die publiek het Innibos reeds benoem in die kategorie Gewildste Fees. Die ander drie nominasies word vandag bekend gemaak. Die stemmery geskied aanlyn en neem minder as ‘n minuut. Dit begin vandag en sluit 8 Januarie. Innibos het ook ander nominasies ontvang vir die debuut-produksies by vanjaar se fees. Die Fiësta-paneel sal hierdie kategorieë egter beoordeel.  Die Innibos JacarandaFM-konsert is as die beste musiekgedrewe buitelugproduksie genomineer, Crystal-Donna Roberts as beste vroulike byspeler vir haar rol in Altaar en Stef Bos se Bos Innibos as beste musiekgedrewe produksie-podium. Die publiek moet egter hul stemme dik maak om die gewildste fees te kies.  “Innibos is al vir die afgelope twee jaar as wenner aangewys,” sê Jacobs. “Kan ons dit drie in ‘n ry maak? Met die Laevelders se hulp – ja!” Die wenners word op 8 Februarie bekend gemaak.