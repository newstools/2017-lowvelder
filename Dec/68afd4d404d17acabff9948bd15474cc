 MACHADODORP – AfriForum voer aan dat die organisasie sedert ten minste 2015 vir Emakhazeni-munisipaliteit teen die probleme by hierdie relatief nuwe dam gewaarsku het. Die Eeufeesdam is in 1994 gebou. “Die damwal was besig om te degenereer,” vertel Marcus Pawson, hoof van omgewingsake, aan Laevelder. “Die grond onder dit het begin verweer. Die munisipaliteit het nie op ons waarksuwings ag geslaan nie en toe gee dit mee na die onlangse goeie reën. “Dit is ‘n munisipale dam, so hulle is volkome verantwoordelik daarvoor. Dit gaan etlike miljoene kos om te herstel.” Intussen loop die water vrylik uit. Presies hoeveel water verlore is, is nog nie bepaal nie, maar Pawson reken dit is etlike duisend liter per dag.  Pawson sê voorts dat AfriForum die munisipaliteit versoek het om die bateregister van sy infrastruktuur, sy infrastruktuurbegroting en bestuursplan aan die organisasie beskikbaar te stel. “Dit is swak bestuur wat verhoed dat die munisipaliteit funksioneer om dienste te lewer – van finansiële bestuur tot infrastruktuurbestuur,” sê Pawson. “Die dam is ‘n belangrike waterbron in dié dorp sowel as ‘n ontspanningsgebied vir inwoners en ‘n trekpleister vir besoekers. “Dít alles gaan nou verlore as gevolg van trae en nalatige optrede,” sê Hennie Bekker, AfriForum se distrikskoördineerder vir Mpumalanga. Lees ook: Witrivier haal byna die paal met vullishoop “Na afloop van die droogte wat groot dele van die land die afgelope paar jaar teister, is dit skokkend om te sien hoe die munisipaliteit waterbesparing verontagsaam.” Die munisipaliteit het teen druktyd nog nie op die koerant se navrae gereageer nie. Sien ook: Eighteen mine workers killed in crash