 MALALANE – Sowat 62 ton kragvoer is die naweek 3 210 kilometer ver vervoer om boere in die rampgebied van Calvinia waar die droogte steeds voortsleep, by te staan. Tonne voer word in Calvinia afgelaai. ‘n Oproep om hulp is op 23 November uitgestuur en die meer as 700 sakke voer, ‘n vrag vol, is binne sowat ‘n week deur boere in die Onderberg bymekaargemaak.  ‘n Tweede vrag is teen Donderdag 30 November volgemaak. Die vragte is sowat R150 000 elk werd en is deur die Calvinia Distrik Landbou-unie ontvang en aan boere toegeken.  “Ek het besef dat daar regtig niks is nie en wou graag help. Die Here het dit op my hart gelê,” het hy vertel. “Almal in ‘n boeregemeenskap is afhanklik van mekaar. As die boere swaarkry, kry almal swaar,” het Thinus Grobler gesê  Hy het ‘n paar mense geskakel en gou is Obaro Komatipoort en Malelane, RCL Foods, die Onderberg Boere-unie en Mpumalanga Landbou,betrek. Boere kon die voer via Obaro aankoop en Donderdagoggend is die eerste vrag gelaai.Grobler het aangebied om die voer gratis te vervoer en hy en twee vragmotorbestuurders het die middag na die Hantam vertrek. Boere spreek hulle dankbaarheid oor die voer van Malalane uit. Die Onderberg Boere-unie se voorsitter, Wilscott Radley, het saam met ‘n paar ander vir Grobler gaan groet:”Ons is regtig geseënd met die reën wat ons die afgelope paar weke ontvang het en dat ons nog water het. Die Onderbergboere het graag gehelp, want volgende keer het ons dalk weer die hulp nodig,” het Radley gemeen. Johan Krugel en Brandon Miller van Obaro, David Nkuna, Moses Ngwenya, Wilscott Radley en Thinus Grobler kort voor die vragmotor uit Malalane vertrek het. Grobler het Maandagoggend aan Corridor Gazette vertel dat die boere van die Calvinia-distrik ongelooflike waardering vir die voerskenking gehad het: “Die boere se dankbaarheid toe elkeen met sy deel van die vrag kon wegry, kan nie in woorde beskryf word nie. Hulle gesigsuitdrukkings sal my altyd bybly.” Hulle het die voer as goud beskryf en Grobler vertel dat die boere van die Agter-Hantam nie altyd ingereken word by droogtehulp wat aan Calvinia gebied word nie. “Hierdie is sout-van-die-aarde-mense. Hulle gasvryheid, omgee en dankbaarheid het elke kilometer die moeite werd gemaak,” het Grobler gesê.  Enige Onderberggemeenskapslede wat graag nog tot die projek wil bydra, is welkom om Obaro by 013-790-0225 te skakel.