 MBOMBELA – In sy komende boek oor die ou wapaaie hier van die platorand af en deur die Laeveld, wy dr. Gerrit Haarhoff ‘n hele hoofstuk aan die vroegste Voortrekkerfamilies wat hulle in hierdie dele kom vestig het. Wat veral opmerklik is, is hoeveel van hierdie vanne en direkte afstammelinge nog hier is. Andries Hendrik Potgieter het reeds in 1840 vanaf Potchefstroom met onder meer die families Kruger, Hamman en Bronkhorst naby die huidige Bourke’s Luck langs die Treurrivier kom staan, en toe met ‘n kommando perderuiters die pad verder na Delagoabaai verken.  In 1844 vertrek daar weer ‘n watrek om tande en velle aan die kus te verhandel. Die trekleier is Carolus Trichard, die seun van Louis Trichard. Sy sakevennoot is Joa Albasini, van wie daar ook nog heelwat nasate hier in die Laeveld is. ‘n Jaar later, in 1845, beweeg Potgieter met omtrent 1 000 setlaars die gebied binne. Tobias Smuts lê Ohrigstad uit en JJ Burger, die sekretaris van die nuut gestigte Volksraad, registreer aanvanklik 230 nuwe plase. Die gedenksteen in die ou Voortrekker-begraafplaas by Ohrigstad. Van die eerste families wat plase registreer, is Jacob de Villiers wat syne tussen Ohrigstad en die huidige Graskop ook in die omgewing van Bourke’s Luck, Le Dauphine noem, na aanleiding van die naam van die eerste Villiersplaas in die Boland met die aankoms van die Franse Hugenote. Ander families wat Haarhoff in sy boek noem, is die Oppermans met Tweefontein, Badenhorste van Grootfontein en die Schoemans van Kruisfontein. Later is daar ook die Espachs van Blystaanhoogte en Coetzers van Sterkspruit tussen Lydenburg en Grootfontein, (later Sabie). Vergeet ook nie die De Klerks, Van Niekerks en Erasmusse nie.  Geloftedag word vanjaar weer by die Nelspruit Geloftefeesterrein langs die NG Suid-gemeente in Ehmkestraat gevier. Almal met ‘n Afrikaner-verbintenis, ‘n voorliefde vir die gekiedenis en ‘n belangstelling in eie oorsprong, is welkom om al op Vrydag 15 Desember om 17:00 vir ‘n gesellige kuier om die braaivleisvure bymekaar te kom. Op Saterdag 16 Desember sal die dag op ‘n gewyde wyse met ‘n kerkdiens om 09:00 in die NG Suid-gemeente se kerk gevier word.