 MBOMBELA – Hoërskool Bergvlam het rede om met hul Afrikaanse onderwyser, Louise Fullard, te spog. Vanjaar was die derde keer dat sy vir die Departement van Basiese Onderwys se Nasionale Onderwyserstoekennings ingeskryf het. Sy het die tweede plek as beste hoërskoolonderwyser in die Ehlanzeni-streek behaal. Aangesien sy nie die vorige twee keer gewen het nie en ook nie verwag het om vanjaar te wen nie, het sy vanjaar se toekenningsgeleentheid verlede maand misgeloop.  Verlede Woensdag het verteenwoordigers van die departement die skool besoek om Fullard se sertifikaat amptelik aan haar  te oorhandig. ‘n Totaal van 340 onderwysers van Ehlanzeni se 14 streke het vir die kompetisie ingeskryf. Daar is verskillende kategorieë vir hoër- en laerskoolonderwysers. “Ek voel nou meer gemotiveerd as ooit om die ekstra myl te stap omdat dit vir my baie lonend voel,” het sy gesê.  Fullard is al 24 jaar in onderwys. Sy het in 2014 as ‘n gr. 12-leerkrag in Afrikaans Eerste Addisionale Taal by Bergvlam aangemeld. Sy is in Mei vanjaar tot departementshoof bevorder.  Fullard sê om ‘n goeie onderwyser te wees, mens vernuwend moet wees. “Onderwysmetodes het oor die jare verander. Jy moet altyd nuwe maniere vind wat die skaam kind ook uit sy hoekie uitkry en laat deelneem,” het sy afgesluit.