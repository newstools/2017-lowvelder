 MBOMBELA – Die stadige pad na geregtigheid vir diere is iets waaraan hulle maar gewoond moes raak, sê Marcelle Hoffman, inspekteur van die plaaslike DBV. Laevelder het onlangs oor verskeie voorvalle van dieremishandeling waar mense aangekla word, berig en Hoffman is samel tans bewysstukke en verslae in vir verdere vervolgings. Owners outraged because ‘loved’ pets were confiscated and euthanised  Sy verduidelik die prosesse wat gevolg word waar konfiskasie en strafregtelike klagtes teen eienaars of versorgers van diere plaasivnd. “Ongelukkig is sake van dieremishandeling nie noodwendig prioriteitsake nie,” sê sy. “Dit is egter verstaanbaar in die lig van soveel ander ernstige misdade.” Vonnisse na suksesvolle vervolgings is gewoonlik ook te lig in die publiek se oë. Die nasionale raad van die DBV het juis pas bekend gemaak dat die bestuurder van ‘n hoenderplaas in die Vrystaat, wat aangekla is weens die ernstige verwaarlosing van kuikens, met slegs R1 000 beboet is. “Maar mense verloor uit die oog dat ‘n skuldige, ongeag sy vonnis, lewenslank ‘n kriminele rekord het,” sê Hoffmann. “Ons kan ook tydens die verhoor ‘n hofbevel versoek wat die persoon verbied om weer diere aan te hou. Dit het verreikende gevolge, veral vir boere wat hulle aan dieremishandeling skuldig maak.” ‘n Kriminele rekord kniehalter oortreders op verskeie gebiede: Werksoekers se kanse om werkgewers te beïndruk verskraal wanneer laasgenoemde hul agtergrond nagaan en skuldiges sal beswaarlik ‘n vuurwapenlisensie kan bekom. “Boetes as sulks is dus nie ‘n afskrikmiddel nie, maar ‘n skuldigbevinding gee aan oortreders ‘n gesig,” sê Hoffman. “Sodra die saak by ‘n hof geregistreer is, is die inligting en identiteit van oortreders publieke inligting.” As DBV-inspekteur het sy bevoegdheid, deur ‘n landdros toegestaan, om persele te inspekteer. In alle gevalle bedien hulle eers diere-eienaars van kennis, raad en hulp, maar word dit verontagsaam, kry sy ‘n hofbevel om die diere te verwyder. Gedurende dié tydperk word bewysstukke ingesamel om ‘n waterdigte saak voor te berei. Dit sluit foto’s, video’s en verslae van veeartse in. Dog allegedly abused, stuffed into plastic bag  Daarna lê sy ‘n formele klag by die polisie, waarna ‘n ondersoekbeampte die saak ondersoek voordat daar op vervolging al dan nie, besluit word. “Die sukses van ‘n klag en die tydsduur voordat dit in ‘n hof beland, hang dus ook van die ondersoekbeampte se bydrae af,” sê sy. Die DBV se personeel is afhanklik van goeie samewerking met die SAPD. “Dis frustrerend as ons haastig met ‘n saak is en hulle het nie voertuie of personeel beskikbaar om ons na ‘n perseel te vergesel nie, maar ons het begrip vir hul werkslading,” gee sy toe. Terwyl ‘n saak sloer, moet die vereniging enige diere wat die mishandeling oorlewe het, versorg. Indien die persoon onskuldig bevind word, moet die diere terugbesorg word. In geval van ‘n skuldigbevinding kan die diere vir aanneming beskikbaar gestel word. Daar is wel uitsonderlike gevalle waar die DBV en beskuldigdes buite die hof kan skik, maar slegs wanneer hulle oortuig is dat die beskuldigde die omvang van sy oortreding besef, berou het en dit waarskynlik nie weer sal doen nie. So ‘n skikking gaan gewoonlik met berading en talle voorwaardes gepaard. Die DBV se Mbombela- en Witrivier- tak bedien ‘n gebied van 5 000 vierkante kilometer wat afgeleë plekke soos Tonga, Naas, Pienaar, Matsulu en KaNyamazane insluit. Een van hul grootste frustrasies is die gebrek aan toepassing van munispale regulasies. Geen antwoorde op navrae in hierdie verband is teen druktyd van die Mbombela-munisipaliteit ontvang nie.