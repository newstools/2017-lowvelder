WITRIVIER – Die DBV se mark die afgelope Saterdag by Da Loose Mongoose het heelwat belangstelling gelok.
Fondsinsamelaar Annemarie van der Westhuizen sê hulle is baie dankbaar teenoor verskeie individue en ondernemings wat hiertoe bygedra het en die organisasie ook op ander maniere ondersteun het.
“Postnet het vir ons nuwe identiteitskaarte gratis gelamineer. White River Glass and Aluminium het glas vir ou fotorame gesny wat ons hier kan verkoop.
“Inwoners van Hazyview het kombersies gebrei en aan ons geskenk en Witrivier se dierehospitaal staan ons gereeld by.”
Die DBV het ook ‘n groot versameling tweedehandse harnasse en leibande, baie ou boeke en klere ontvang om te verkoop. Die boekstalletjie het heelwat belangstelling gelok en boeke wat nie meer in ‘n goeie toestand is nie, gaan na Green’s Waste vir papierherwinning gestuur word.
Ander interessante stalletjies op die mark was Linda Jooste se witolifanttafel en Ingrid Raikes se plaasstalletjie.
Van de Westhuizen sê hulle benodig nog vrywilligers om op hul komitee te dien, sowel as om met geldinsamelings te help. Hulle beplan juis om binnekort ‘n vroeë Kersmark te hou met al die speelgoed wat onlangs aan hulle geskenk is.
Die publiek kan die DBV ook deur middel van ‘n debietorderstelsel of tydens maandelikse blikskudsessies by die White River Mall ondersteun. Ingi Raikes spandeer baie ure aan geldinsamelings vir die DBV, hier met haar plaasstalletjie tydens Saterdag se mark. Annemarie van der Westhuizen (ontvangsdame en fondsinsamelaar) en Estelle de Villiers (tesourier) by die DBV se eie stalletjie.