 MBOMBELA – Die meeste prokureurs studeer vir jare voltyds om geleerdheid te verwerf. Boonop moet talle van hulle sommige van die vakke meer as een maal skryf om tot die Balieraad toegelaat te word. Nie Lizelle Douglas nie. Haar ywerige energie het haar in staat gestel om haar toelatingseksamens met vlieënde vaandels te slaag, terwyl sy voltyds gewerk en haar verantwoordlikhede as ouer nagekom het. “Ek het Meimaand graad gevang en in September is ek as prokereur en notaris toegelaat. Wanneer mense my vra hoe ek dit gedoen het, is ek die meeste van die tyd self nie seker nie,” sê Douglas, wat al vir die laaste 20 jaar by Du Toit-Smuts en Vennote werk. Lees ook: #MakingIt: Hawker still going strong after 20 years of selling Sy het as sekretaresse in die aktekantoor by die firma begin, en het in 2007, na die geboorte van haar eerste kind, begin werk aan haar graad wat sy deur Unisa verwerf het. “Ek dink, op die ou end gaan dit oor tydsbestuur en om so ‘n reusetaak met die regte ingesteldheid aan te durf,” sê Douglas, wat haar studie vergelyk met die Comrades Marathon wat sy self al twee keer voltooi het. Sy het soos enige goeie ouer na ‘n lang dag se werk tuisgekom, kos gemaak en tyd aan haar twee kinders bestee voordat sy teen 21:00 haar boeke nadergetrek en begin studeer het. “Agter die skerms was, en is daar nog steeds ‘n ondersteunings-netwerk waarsonder ek nie hierdie opofferings kon maak nie; my gesin, familie en kollegas het werklik ‘n groot rol gespeel deur vir my die tyd te gee om vyf aande ‘n week agter my boeke in te skuif,” vertel sy. Dié harde werker het wel elke nou en dan ‘n punt bereik waar sy wou tou opgooi. “Daar was maar dae wat ek gevoel het, ek skeep my gesin af en verbeur tyd wat ek met my kinders kon deurbring, maar nou dat ek klaar is, was dit alles die moeite werd,” sê sy. Douglas glo dat sy in die 10 jaar wat sy studeer het, daagliks dieselfde deursetting aan die dag moes lê as wat nodig was om die Comrades te voltooi. Lees ook: #MakingIt clean for shoppers “Selfdissipline, haarfyn tydsbestuur en deursttingsvermoë is al wat dit verg van die individu, vir die res kan ek net die mense om my bedank vir die onvoorwaardelike ondersteuning wat hulle aan my en my gesin gebied het,” sê sy. Dié vrou glo dat haar opofferings die moeite werd was, nie net vir haar nie, maar ook vir haar kinders. “Op die ou end, tenspyte van die vele uitdagings, het ek ‘n voorbeeld vir my kinders gestel, want as jy nie hard werk vir iets nie, dan gaan jy dit nie kry nie,” sê Douglas. “Ek haal my hoed af vir my man en my kinders, want ten spyte van alles, het hulle my ondersteun. Nou kan ons ‘n blaaskans geniet.” • Laevelder wil graag jou suksesverhaal vertel as deel van ons #MakingIt-veldtog. Kontak ons by editorial@lowvelder.co.za.