 MBOMBELA – Die “Nuwe Tolla” oftewel Andries Vermeulen, het verlede Vrydag gewys net wat hom so spesiaal en suksesvol maak, tydens sy optrede by KMI-lughawe se Lapa and Fever Tree Bar.  Tussenin staaltjies, stories en liedjies is gaste op ‘n heerlike hoenderlewervoorgereg en buffetete met onder meer lamspotjie en koedoepastei getrakteer. Vermeulen het sy gehoor laat skater met skreeusnaakse vertellings en het die voete laat jeuk met ou gunstelinge soos “Dis Dieselfde Son,” “In Afrikaans,” “Die Weskusmanier” en talle ander Afrikaanse treffers. Hy het aan Laevelder verduidelik waar sy liefde vir musiek vandaan kom. “Ek dink ek het ‘n liefde vir musiek ontwikkel omdat ek in Redelinghuys in die Wes-Kaap grootgeword het. Die plek is bekend vir sy musikante en het ‘n groot invloed gehad op my besluit om ‘n loopbaan in musiek te volg.”  Dit was duidelik dat hy die aand net soveel as sy gehoor geniet het. “Dit is altyd wonderlik om in Mbombela op te tree. Elke vertoning is ‘n lekker Boerekuier.”