 MBOMBELA – Sy is ‘n ambassadeur van NHS en die enigste finalis van Mpumalanga. ‘n Vriendin van Tiané het vir haar ‘n versoek op Facebook gestuur om die Miss High School SA-blad te volg. “Ek was een aand op Facebook. Daar was ‘n inskrywing op die Miss High School SA-blad wat gesê het dat die aansoeke vir 2017 oop is. Ek het ingeskryf en in die eerste week van Julie het die agentskap my laat weet dat ek een van die 24 finaliste is.” Die finale 12 deelnemers is in September aangewys.  Dit is nie net ‘n skoonheidskompetisie nie. Die finaliste moet by die gemeenskap betrokke wees. Riaan Lambrecht en sy ma, Ethel Venter is die stigters van Mommy’s Baby Angels – ‘n liefdadigheids-organisasie wat sukkelende mammas en kinders ondersteun. Tiané moes ook ‘n Facebookblad, en Twitter- en Instagram-profiel opstel, waar sy gereeld foto’s met haar volgelinge op die sosiale netwerk moet deel. Tiané het net twee jaar se modelervaring. Haar liefde daarvoor het by Face of Riverside in 2014 begin. “My ouers het nog altyd gesê ek het die perfekte persoonlikheid vir die verhoog. Een van die beoordeelaars, Candice (Paterson) van Master Models het my aangeraai om haar te kom sien. Ek was twee jaar by Candice en het waardevolle lesse by haar geleer. Ek verkies fotografiese modelwerk bo loopplankwerk.”  Dié gr. 8-leerder het vanjaar haar Mpumalanga-kleure vir o/17-ringbal, asook Nkangala-kleure vir skoleringbal, o/15-dogters, verower. Die kroning vind Saterdag, 9 Desember in Sandton plaas. Die dogters moet drie uitrustings op die aand aantrek: ‘n denimbroek met ‘n swart T-hemp, gemaklike klere wat haar persoonlikheid uitbeeld en ‘n aandrok. “Ek mis laerskooldae toe ons nog kaalvoet kon skool toe gaan. Ek word baie maklik vuil en beskou myself as ‘n boeremeisie. Die vroue het in die 1940’s so pragtig aangetrek – hulle hare was altyd gevleg en een rok was mooier as die volgende. Ek is nie ‘n girly-girl nie. Ek het twee somerrokkies wat ek vir ‘n fotosessie aantrek en een skoolrok. Ek het geen hoë hakke voor die kompetisie in my kas gehad nie, maar het ‘n paar vir die kompetisie gekoop.” Haar aandrok is nog ‘n raaisel. Foto’s: Human Meyer