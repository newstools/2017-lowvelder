 WITRIVIER – Ockert “Ockie” Brits (52) se familie het Woensdag, na afloop van sy roudiens vir die laaste keer om sy foto gestaan terwyl past. TJ Maré hulle in gebed gelei het. Dié intieme oomblik het plaasgevind na honderde mense wat Ockie geken en die diens by Manna Christian Fellowship bygewoon het, die saal verlaat het om ‘n erewag buite die kerk te vorm. Ockie is op 5 November buite Richardsbaai in ‘n motorfietsongeluk dood. Hy was alombekend en geliefd in die gemeenskap waar hy lank in die polisie en toe in die sekerheidsbedryf gewerk het.
Polisiebeamptes van Witrivier en Mbombela, verskeie veiligheidspersoneel, lede van die Nelspruitse Gemeenskaps-polisieëringsforum sowel as lede van verskeie motorfietsklubs het in groot getalle gekom om hulle laaste respek te betoon.  Motorfiestryers het in konvooi by die kerk ingery ter ere van hulle lid terwyl voormalige kollegas Ockie se doodskis die kerk ingebring het. Sy vrou van 31 jaar, Nicolette, het by tye geglimlag terwyl vriende en oudkollegas hulde aan haar man gebring het. Sy dood is haar grootste verlies ná die dood van twee van hulle seuns in 2010 en 2013 onderskeidelik. Die paar het nog twee kinders, Tharina, wat van Irak af ingevlieg het vir haar pa se begrafnis, en Ettienne wat in die Laeveld woon.  “My hart is in stukke, nes jou droom-motorfiets,” het sy in die begrafnisbrief geskryf. Die brief is deur familievriend, Matthys Liebenberg by die geleentheid gelees.  “Min het ons geweet dat Vrydagoggend ons laaste ‘veilig ry, my lief’ en ‘lief vir jou’ sou wees. Daai ekstra drukkie en soentjies voor jou vertrek was eers vreemd, maar kosbaar. Vandag weet ek dat dit Jesus se plan was om die laaste groet ordentlik te doen… Rus nou, my man, en geniet die ewigheid saam met Cassie en Quinty. Ons mis julle.” Liebenberg het Ockie as sy eie familie beskryf omdat hy die naaste ding aan familie vir hom was toe hy jare gelede in die Laeveld aangekom het. “Hy was ‘n voorbeeld van hoe ‘n mens moet lewe. Hy is elke traan werd.” Maré het die diens behartig en die familie aangemoedig om op die Here te leun tydens dié hartseerste tyd in hulle lewens. “Hy was ‘n geliefde mens en dit kan ‘n mens sien deur die mense wat vandag hier is om hom te eer,” het Sean Harford van die Mad Dogs-motorfietsklub gesê. Ockie was vir ‘n raps meer as ‘n jaar lid.  “Ons het hom vir ‘n kort rukkie geken maar hy was ‘n groot bate aan ons klub en het gestaan vir wat hy glo,” het Harford gesê.
Na afloop van die diens, het familielede, gelei deur Tharina en Ettienne, sy kis na die lapa gedra waar wit rose daarop gesit is en die kinders hulle ma omhels het. Ockie het in 1992 na Mbombela verhuis, waar hy ‘n lid van die moord-en-roofeenheid en later van die gewelds- en ernstige misdaadeenheid was. “Sy dood is ‘n groot verlies vir die gemeenskap en sy familie,” het Mbombela se polisiebevelvoeder, brig. Gerrie Agenbag gesê. “As ‘n bevelvoerder wil ek net vir hom dankie sê vir al sy ure en diens wat hy aan die gemeenskap gelewer het.” Hy het in 2008 afgetree en in die private veiligheidsektor by Hi-Tech Guards en later J&M Security gewerk. “Ons het definitief ‘n steunpilaar in die maatskappy verloor,” sê Werner Terblanche van J&M. “Ons kan vandag sien hoeveel mense se lewens hy aangeraak het en sal probeer om sy nalatenskap te eer.” • Die bestuurder van die voertuig wat in die ongeluk betrokke was, het sy wit Mercede-Benz op die toneel gelaat en van die toneel gevlug. Hy het later na vore gekom. Empangeni-polisiewoordvoerder, kapt. Mbongeni Mdlalose het aan Laevelder gesê dat die dossier aan die Nasionale Vervolgingsgesag oorhandig is, wat sal besluit of die bestuurder vervolg gaan word.