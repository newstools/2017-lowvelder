MBOMBELA – Gert Coetzer het vir meer as ‘n jaar baklei om Erivedge in Suid-Afrika te registreer. Dié middel is noodsaaklik vir sy vrou, Magda (41), wie se basaalselkanker op haar vel na haar longe versprei het. Dit is uiters ongewoon en Erivedge al wat dit kan behandel. Die ses-maande kursus is ook baie duur. Die mediese fonds het Maandag, net voor ‘n beplande finale familiefotosessie, ingestem om dit te betaal. Die fotosessie met die egpaar en hulle twee dogters, Christien (21) en Lashanna (17) is deur Hesléé Oelofse (27) van Oela Photography as ‘n geskenk aan Magda gedoen. Gert en Magda Coetzer met dogters Christien en Lashanna. Foto: Hesléé Oelofse Magda Coetzer met dogters Christien en Lashanna. Foto: Hesléé Oelofse Oelofse vertel dit was ‘n emosionele ervaring. “Sy wag al so lank vir hierdie pil. Hulle het nie geweet sy sou dié dag die goedkeuring kry nie. Wat ‘n laaste fotosessie moes wees verander toe in ‘n viering.”