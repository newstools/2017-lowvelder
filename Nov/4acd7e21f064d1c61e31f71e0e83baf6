 MBOMBELA – Die VLU het onlangs ‘n bewusmakingsveldtog oor mensehandel geloods as hul kongresprojek vir die
2017/18 jaar. In ‘n poging om mense in te lig oor mensehandel word daar spesifiek op skole gefokus deur handgrote gebreide poppies te maak en te versprei. Hierdie bewusmakingsprojek wat by Kongres Augustus 2017 afgeskop het en met Kongres 2018 gaan eindig, gee die dames van die VLU Mpumalanga die geleentheid om bewusmaking te skep oor die toenemende mensehandelbedryf wat in die land posvat. Lees ook: VLU leer bekendes hoe om ‘n koeksister te maak Gebreide poppies wat die VLU maak en by skole laat versprei. Foto: verskaf Deur die klein handgemaakte poppies te brei, beoog die lede van die VLU om hulle handvaardigheid in liefde te bewys en so ‘n boodskap saam met die speeldingetjie uit te stuur wat deur ‘n span van die Christelike welsynsorganisasie, Dignity by skole verspei gaan word. Dit is ‘n nie-winsgewende organisasie wat werk aan die bewusmaking van mensehandel. Dignity saam met onderskeie departemente in Mpumalanga se regering het ook ‘n taakspan saamgestel om die probleem aan te spreek, maar die publiek se oë en ore is nodig om te help met inligting, daarom het die VLU besluit op die bewusmakingsveldtog. Naas onwettige wapenhandel en dwelmsmokkelary is mensehandel die derde grootste kriminele industrie in die wêreld. Hierdie vorm van slawerny behels nie net die seksuele misbruik nie, maar ook die forsering vir die verkoop van dwelms en onder andere werk in fabrieke en plantasies teen bittermin vergoeding. Lees ook: VLU haal uit en wys Die VLU doen dus ‘n beroep op lede van die publiek om deel te raak van die projek en hand by te sit deur poppies te brei. Patrone is beskikbaar in Afrikaans en Engels op die VLU Mpumalanga se webblad by www.vlumpumalanga.weebly.com. Navrae: Rina Potgieter by rinapotgieter@yahoo.co.uk of Anita le Roux by anita4theking@gmail.com. Lees ook: VLU Flamboyant kies nuwe bestuur